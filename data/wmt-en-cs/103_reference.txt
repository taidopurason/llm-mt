„Instinkt“ mi říká, že pohřešovaná žena není v řece
Pátrání po pohřešované Angličance Nicole Bulley pokračuje šestnáctým dnem poté, co její partner prohlásil, že podle jeho „instinktu“ se nenachází v řece.
Policie hrabství Lancashire uvedla, že strážníci zachovávají „otevřenou mysl“ a nadále žádají o informace o paní Bulley, která zmizela 27. ledna při venčení psa v obci St Michael’s on Wyre.
Policie pokračuje v prohledávání řeky Wyre směrem k moři v ústí Morecambe Bay a pracuje s jednou hypotézou, že 45letá žena z obce Inskip mohla spadnout do řeky.
Při pátrání jim pomáhali specialisté a potápěči z Královské pobřežní hlídky, horské služby a hasičského záchranného sboru hrabství Lancashire, nasazeni byli i pátrací psi, drony a policejní vrtulníky.
Paní Bulley zmizela, když venčila svého špringršpaněla Willow poblíž řeky krátce poté, co odvedla své dcery ve věku šest a devět let do školy.
Telefon hypoteční poradkyně byl nalezen na lavičce s výhledem na řeku, stále napojený na pracovní hovor.
Její partner Paul Ansell řekl, že si chce nechat „všechny možnosti ohledně jejího zmizení otevřené“, ale jeho „instinkt“ mu říká, že v řece není.
Paní Bulley popsal jako „zábavnou“, „milující“, „nejvěrnější přítelkyni, jakou byste kdy mohli mít“ a „výjimečnou mámu“, která „jejich holky naprosto zbožňuje“.
„Pro naši rodinu je prostě pilířem síly a bez ní je ta díra větší, než si vůbec dokážete představit,“ řekl kanálu 5 News.
Pan Ansell uvedl, že ačkoli si rodina prochází „bezprecedentním peklem“, naděje, že se jeho partnerka najde, je „silnější než kdy dřív“.
Policie vyloučila cizí zavinění a případ řeší jako pátrání po pohřešované osobě.
Ve čtvrtek se pátrání přesunulo z obce St Michael’s do oblasti asi 10 mil po proudu řeky, kde se řeka v ústí Morecambe Bay vlévá do moře, a v oblasti byly spatřeny hlídkové a záchranné čluny.
