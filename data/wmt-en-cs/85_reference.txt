Minnesotští biologové zachránili chyceného medvěda baribala
Agentura pro přírodní zdroje státu Minnesota přispěchala na pomoc nešťastnému medvědovi, který uvízl v příkopu a medvěděl, jak se z něj dostat.
Podle příspěvku na facebookovém profilu agentury se medvěd schoval v propustku u silnice poblíž města Wannaska v Minnesotě.
Když však sníh začal tát, propustek se začal zaplavovat a medvěd uvízl v hlubokém sněhu a ledu, uvedla agentura.
Na místo rychle dorazili pracovníci agentury a pomohli medvěda vytáhnout.
Podle příspěvku na Facebooku agenturní biolog specializující se na medvědy Andrew Tri „medvěda prohlédl a konstatoval, že je zdravý, ale omámený – zřejmě proto, že byl probuzen ze svého zimního spánku“.
Agentura poté medvěda přemístila do státní rezervace, kde mohl pokračovat v hibernaci.
Věk ospalé šelmy byl odhadnut na 6 let a její hmotnost na 170 až 180 kg.
Agentura připomněla obyvatelům, že přemisťování medvědů je práce, kterou je nejlepší svěřit odborníkům.
Pokud se obáváte medvěda ve svém okolí, měli byste se obrátit na místní úřady – ne se pokoušet spícího obra přemístit nebo krmit.
V tomto případě se přihlížející nejprve snažili medvěda sami vyhrabat a nabízeli mu jídlo, včetně taštiček Pop-Tarts, salátu a krmiva pro kočky Fancy Feast.
Ale naštěstí pro vyhrabávající s dobrými úmysly, „protože medvědi nemají v zimě chuť k jídlu, je medvěd nepokousal“.
Podle Agentury pro přírodní zdroje žije v Minnesotě 12 000 až 15 000 medvědů baribalů, kteří se vyskytují především v severní třetině státu.
V zimě tyto šelmy hibernují až šest nebo sedm měsíců, během nichž nepřijímají potravu a žijí z uloženého tělesného tuku.
