Robotid suudavad võidelda võltsuudistega vaid inimeste abiga
Algoritmid ja tarkvara võivad aidata inimestel valeuudiseid ära tunda, kuid iga vale paljastamiseks internetiavarustes on vaja inimintellektiga võrreldavat tehisintellekti.
Samas võib valeteabe automaatne eemaldamine võrgust viia demokraatia ja sõnavabaduse piiramiseni, leiavad informaatikateadlased.
Bottide ja trollide armee
Arvamuse mõjutamiseks ja segaduse külvamiseks kasutatavad robotid ehk botid said kurikuulsaks pärast Suurbritannia EList lahkumise kampaaniat ja USA viimaseid presidendivalimisi.
Kuid TTÜ professori Tanel Tammeti sõnul ei tasu nende mõju üle hinnata.
"Ehkki nad võivad meie demokraatial jalad alt lüüa ja selle hävitada, on nad väga hea töövahend arvamuse ja teabe levitamiseks sotsiaalvõrgustikes.
Neisse tasub suhtuda tõsiselt ja inimesed peaksid harjuma sellega, et igasugune tekst või uudis võib osutuda valeks.
Paradoksaalsel kombel on Trumpil õigus selles, et valeuudised on tõepoolest olemas", tunnistab Tammet.
Piltlikult öeldes aitavad automaatsed algoritmid valeteavet viiruse kombel levitada.
"Suur osa vähekvaliteetsest teabest ei tule mitte tavaliste inimeste, vaid mitmesuguste organisatsioonide käe alt, kes kasutavad sotsiaalmeedias botte ja avalikus meedias libakontosid", kinnitas Indiana ülikooli informaatikaprofessor Filippo Menczer, kes on spetsialiseerunud võitlusele libauudistega.
Valeteavet tarbima harjunud inimestel on keerulisem tõde valest eristada.
Kui valet mitu korda korrata, ei muutu see küll tõeks, kuid saab uueks normaalsuseks.
Oxfordi ülikooli kavandatud propaganda töörühma juht Philip Howard tõdeb, et nn intellektuaalsed agendid on aastatega inimlikumaks muutunud.
Esimesed neist täitsid internetiavaruse korrapärase ajavahemiku järel ühtede ja samade uudistega.
Nüüd kasutavad nad usutavuse huvides pilte ja teemaviiteid ning laenavad inspiratsiooni ammutamiseks poliitikute sõnavarast mitmesuguseid väljendeid.
Mõned bottide operaatorid postitavad jälgede segamiseks mõnikord ka ise uudiseid.
