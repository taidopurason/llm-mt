Sildaru alustas uut hooaega maailmakarika etapi võiduga
Eelseisvate Pekingi taliolümpiamängude Eesti koondise peamine medalilootus vigursuusataja Kelly Sildaru saavutas möödunud nädala lõpus Austrias Stubais toimunud pargisõidu maailmakarika esimesel etapil esikoha.
Pärast esimest laskumist asus Sildaru 87,08 punktiga liidripositsioonile.
Teisel laskumisel parandas Eesti vigursuusataja oma tulemust, teenides 88,68 punkti, mis võimaldas tal võtta kindla võidu.
Teisele kohale tuli šveitslanna Sarah Höfflin tulemusega 80,30 punkti, kolmandaks jäi norralanna Johanne Killi 78,32 punktiga.
Arvesse võeti kahest tulemusest parim.
Kvalifikatsioonis näitas Kelly Sildaru finaalvõistlusega pea samaväärset tulemust, teenides 88,66 punkti.
