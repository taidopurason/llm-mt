Kuidas armastus kaslaste vastu ja müüt leopardist ühe loodusfotograafi karjääri võimendas
Imelise Krügeri rahvuspargiga tutvumiseks reisitakse üle ookeani ja ühest maailma otsast teise.
See metsloomade reservaat rajati Lõuna-Aafrika Vabariiki enam kui 120 aastat tagasi ja seda peetakse üheks maailma parimaks rahvuspargiks.
Kindlaid kogemusi otsivad reisisellid loodavad seal kohata viit tähtsaimat looma – lõvisid, leoparde, elevante, ninasarvikuid ja pühvleid – ja võimalusel jäädvustada nendega kohtumine ka fotodel.
Safarigiid Rodney Nombekana, kes peab just enda teeneks seda, et külastajad saavad terve fotoaparaadi mälukaardi jagu põhjuseid Krügeri metsikusse loodusesse armuda, ütleb: "Meie loomad teevad loodusfotograafia populaarseks."
"Tänu sellele õpivad nad metsikut loodust hindama ja hakkavad ka meie looduskeskkonna säilitamise eest seisma."
Nombekana juhitud safaritel on turistidel võimalik leida parim koht täiusliku foto tegemiseks, kuna Nombekana on ka ise metsikut loodust pildistav fotograaf. Selle kutsumuseni jõudis ta aastaid tagasi, kui külastas safarigiidina koos turistidega mitmesuguseid rahvusparke.
Ta meenutab: "Ükskord juhtus, et nägin leopardi päikeseloojangu ajal ilusal kivil istumas. Võtsin oma mobiiltelefoni ja tegin temast pildi."
"Koju jõudes fotot vaadates jõudsin järelduseni, et korralikku fotoaparaati kasutades oleks saanud sellest väga ilusa foto."
Seejärel ostis ta endale algaja fotograafi varustuse.
Lisaks leopardidele võlus teda eelkõige suurte kaslaste pildistamine, mis sai tema enda sõnul alguse ilmselt juba Ida-Kapimaa maapiirkondades veedetud lapsepõlvest.
"Küla vanemad elanikud rääkisid meile palju just leopardist," selgitas ta.
"Pidasime seda alati müüdiks, et loom nimega leopard on olemas.
Me ei olnud teda kunagi näinud.
Leopardi nägemine looduses oli pikka aega mu unistus ja kui ma lõpuks teda esimest korda nägin, siis see oli uskumatu tunne."
